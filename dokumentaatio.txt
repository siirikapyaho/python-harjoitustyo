Ohjelmoinnin peruskurssin harjoitustyö, syksy 2021:
Elokuvateatterin varausjärjestelmä - dokumentaatio
Tekijä: Siiri Käpyaho

Tässä dokumentaatiossa kuvataan harjoitustyönä tehdyn varausjärjestelmän
toimintaperiaate ja käytetyt funktiot sekä niiden yhteydet.

Minimivaatimuksina varausjärjestlmällä oli seuraavat:
- Teatterissa on useampi (erikokoinen) Sali
- Teatterissa esitetään useampia elokuvia yhtä aikaa
- Joka salissa on päivässä useampi näytös
- Asiakas voi varata haluamaansa näytökseen istumapaikan (edellyttäen, että salissa on tilaa)
- Ylläpitäjä voi lisätä elokuvia ja näytöksiä sekä selailla varauksia

Lisäksi työssä vaadittiin erilliset käyttöliittymät asiakkaalle ja
ylläpitäjälle, ja tämä on toteutettu tekstipohjaisena siten, että ohjelman
käynnistyessä asiakas voi suoraan siirtyä selaamaan elokuvia ja tekemään
varauksia, ja ylläpitäjä voi kirjautua samasta näkymästä sisään. Salasana,
jolla pääsee tutustumaan ylläpitäjän järjestelmään on mielikuvituksettomasti
"admin" (ilman lainausmerkkejä). Kolmesta väärästä salasanasta ohjelman
suoritus keskeytetään.

Työssä on myös vaatimusten mukaisesti käytetty tiedostoja tiedon
tallentamiseen ja hakemiseen. Ohjelman suorittamiseen tarvittavia tiedostoja
on 4: asiakkaat.csv, naytokset.csv, ohjelmisto.csv ja varaukset.csv. Ohjelman
toiminnan kannalta on kriittistä, että tiedot ovat tiedostoissa täysin oikeassa
järjestyksessä ja muodossa. Näihin tiedostoihin on tallennettu joitakin tietoja,
jotta ohjelman testaaminen olisi mielekkäämpää.

Työssä on pyritty huomiomaan virhesyötteiden mahdollisuus, mutta ei täysin
taattu, etteikö ohjelma voisi kaatua käyttäjän virheeseen. Ohjelma olettaa,
että sitä osataan käyttää ohjelmassa annettujen syöttöohjeiden ja tämän
dokumentaation perusteella oikein.

Asiakkaat-tiedostosta löytyy asiakkaan sähköpostiosoite (joka toimii myös
käyttäjätunnuksena/id:nä) sekä nimi. Toki halutessaan asiakastietoja voisi
laajentaa ja lisätä esimerkiksi puhelinnumeron, maksutiedot, syntymäajan...

Ohjelmistosta löytyvät elokuvat, joita teatterissa esitetään. Elokuvista
on tallessa nimi, kesto ja ikäraja. Ylläpitäjällä on mahdollisuus lisätä
uusia elokuvia ohjelmistoon, mutta ei poistaa.

Näytöksissä ovat tallessa elokuvateatterin näytökset, eli niiden id:t,
elokuvan nimi, sali, päivämäärä, alkamisaika ja varatut paikat. Ylläpitäjällä
on mahdollisuus lisätä uusia näytöksiä, mutta ei poistaa.

Varauksiin tallennetaan tieto varaaja(n sähköpostiosoittee)sta, mihin
näytökseen varaus on tehty eli näytöksen id:stä sekä varatusta paikasta. Asiakas
voi varata yhden paikan kerrallaan.

Ohjelma suoritetaan ajamalla funktio main(). Se koostuu useista funktioista,
joita tarkastellaan seuraavaksi.

Alkuvalikosta päästään joko selaamaan elokuvia ja varaamaan lippuja tai
kirjautumaan sisään ylläpitäjänä. Jos halutaan kirjautua sisään, siirrytään
funktioon tarkasta_salasana(), ja mikäli syötetty salasana on "admin",
siirrytään funktioon avaa_yllapitajan_jarjestelma(). Tällöin tulostetaan
valikko ylläpitäjän toiminnoista ja siirrytään valinnan mukaiseen funktioon.

Mikäli halutaan tarkastella varauksia, siirrytään funktioon tarkastele_varauksia().
Tällöin avataan tiedosto varaukset.csv, muotoillaan haluttu tieto luettavampaan
muotoon ja listataan kaikki löytyneet varaukset. Funktioilla etsi_asiakas() ja
etsi_naytos() voidaan varauksesta löytyneiden tietojen perusteella etsiä asiakkaan
ja näytöksen tarkemmat tiedot tiedostoista asiakkaat.csv ja naytokset.csv.

Mikäli halutaan lisätä uusi elokuva elokuvateatterin ohjelmistoon, siirrytään
funktioon lisaa_elokuva(). Käyttäjää pyydetään syöttämään tarvittavat tiedot,
eli nimi, kesto ja ikäraja. Ennen kuin tiedot tallennetaan, kysytään, haluaako
käyttäjä varmasti tallentaa elokuvan syöttämillään tiedoilla. Mikäli ei,
palataan takaisin ylläpitäjän valikkoon. Mikäli kyllä, elokuvan tiedot tallennetaan
ja palataan takaisin ylläpitäjän valikkoon.

Jos ylläpitäjä haluaa lisätä näytöksen, siirrytään funktioon lisaa_naytos().
Funktio listaa ohjelmistossa olevat elokuvat ja pyytää käyttäjää valitsemaan
elokuvan, jota aiotaan näyttää. Jos elokuvaa ei löydy ohjelmistosta, pyydetään
käyttäjää syöttämään ohjelmistossa oleva elokuva. Seuraavaksi kysytään näytökselle
haluttu päivämäärä ja alkamisaika. Funktio anna_alkamisaika() palauttaa tuplena
alkamisajan datetime-oliona sekä str-muodossa tiedostoon tallentamista varten.
Seuraavaksi käyttäjää pyydetään syöttämään sali, jossa näytös halutaan näyttää.
Alkamisajan ja salin perusteella tarkastetaan, onko sali varattu etsimällä
näytökset sisältävästä tiedostosta kaikki näytökset, jotka ovat samassa salissa,
ja tarkastetaan, menevätkö näytökset päällekäin. Sali lasketaan varatuksi vartista
ennen elokuvan alkua varttiin elokuvan loppumisen jälkeen. Mikäli sali on varattu,
käyttäjää pyydetään syöttämään eri sali tai eri aika. Lopuksi luodaan näytökselle
id.

Siirrytään asiakkaan järjestelmään ja alkuvalikosta löytyvään vaihtoehtoon
selata elokuvia ja varata lippuja, eli funktioon selaa_elokuvia(). Ensin haetaan
funktion hae_elokuvat() avulla ohjelmisto ja järjestetään listaus
aakkosjärjestykseen. Syöttämällä elokuvan nimen käyttäjä näkee listauksen kaikista
valitsemansa elokuvan näytöksistä. Näytöksen valinnan jälkeen siirrytään funktioon
tee_varaus(). Näytös-id:n perusteella tulostetaan paikkakartta, jossa varatut
paikat on haettu funktiolla hae_varatut_paikat() ja merkattu karttaan symbolilla
x. Seuraavaksi käyttäjän tulee valita vapaa paikka; mikäli käyttäjä valitsee
varatun tai ei-olemassaolevan paikan, käyttäjää pyydetään valitsemaan toinen
paikka. Tämän jälkeen käyttäjää pyydetään syöttämään sähköpostiosoitteensa.
Siirrytään funktioon luo_käyttäjä(), joka oikeastaan tarkastaa, löytyykö kyseinen
sähköposti asiakasrekisteristä. Mikäli ei, pyydetään käyttäjältä nimi ja
tallennetaan tiedot tiedostoon. Muuten siirrytään suoraan tallentamaan varauksen
tiedot varaustiedostoon. Lopuksi siirrytään funktioon lisaa_varattu_paikka(),
jolla tallennetaan näytöksistä kirjaa pitävään tiedostoon tieto uudesta varatusta
paikasta.



